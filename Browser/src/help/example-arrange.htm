<HTML>
<PRE>
Headword : arrange

Examples :

	अंग्रेज़ी के शब्द 'arrange' को लीजिये. देखिये यह अलग 
अलग वाक्यों में किस तरह से अलग अलग अर्थ दे रहा है :


1. Why don't you 'arrange' a function to welcome the new members?
   नये सदस्यों का स्वागत करने के लिये आप एक कार्यक्रम क्यों नहीं 
   'आयोजित' कर लेते.

2. They have 'arranged' a car to take us around the city.
   हमको शहर में घुमाने के लिये उन्होंने एक कार की 'व्यवस्था' कर दी है.

3. He 'arranged' the books on the table.
   उसने मेज़ पर रखी किताबों को 'व्यवस्थित कर' दिया.

4. Their marriage was 'arranged' by their parents.
   उनकी शादी उनके माता-पिता ने 'तय की'.

5. Ravi arranged many folk songs for violin.
   रवि ने कई लोकगीतों को वायलन पर 'ढाला'.


	देखा आपने ? ऊपर के सभी वाक्यों में अंग्रेज़ी का एक ही शब्द 
'arrange' आ रहा है. लेकिन हिन्दी में इसके भाव को बताने के लिये हमें अलग
-अलग शब्दों की ज़रूरत पड़ रही है. मिसाल के तौर पर हम हिन्दी में जहाँ
'उसने मेज़ पर रखी किताबों को 'तय कर लिया'' नहीं कह सकते वहीं 'उनकी शादी
उनके माता-पिता ने 'व्यवस्थित की' है' कहने में भी हिचकिचाएँगे. यदि 
'पुस्तक और मेज़' वाले वाक्य में हम 'तय कर लिया' का प्रयोग करेंगे तो 
सुनने वाला अवश्य ही असमंजस में पड़ जाएगा. वाक्य का अर्थ समझने में भी उसे
समस्या होगी. लेकिन अंग्रेज़ी में एक ही शब्द दोनों वाक्यों में आ रहा है
और सुनने वाले को अर्थ समझने में कोई समस्या नहीं होती. यह कैसे हो रहा 
है ?

विभिन्न संदर्भों में हिन्दी के विभिन्न प्रयोग देख कर स्पष्ट है कि
अंग्रेज़ी के एक शब्द 'arrange' में कई अर्थ निहित हैं:-

	  |----आयोजित करना
	  |
	  |----व्यवस्था करना
arrange --|
	  |----व्यवस्थित करना
	  |
	  |----तय करना
	  |
	  |----ढालना

	
इन पाँचों प्रयोगों के बारे में गहराई से सोचने पर ऐसा लगता है कि दरअसल
'arrange' शब्द के मुख्यतः दो ही अर्थ होते हैं :

|---व्यवस्था करना
|
|---व्यवस्थित करना

अब प्रश्न उठता है, इन दोनों में आपस में कोई सम्बन्ध है क्या ? अंग्रेज़ी
में तो एक ही शब्द प्रयोग होता है तो हिन्दी में हमें दो शब्दों की ज़रूरत
क्यों पड़ रही है.

अंग्रेज़ी के दो उदाहरण और देखें :

6.  Rita arranged 'a' room for Mohini.
6हि. रीता ने मोहिनी के लिये कमरे की व्यवस्था की.

7.  Rita arranged 'the' room for Mohini.
7हि(i) . रीता ने मोहिनी के लिये कमरे को व्यवस्थित किया.
या
7हि(ii). रीता ने मोहिनी के लिये कमरे की व्यवस्था की. 

यहाँ क्या हो रहा है ? 

यदि अंग्रेज़ी के दोनो वाक्यों (वाक्य 6 और वाक्य 7) को देखें तो उनमें 'a'
और 'the' के अन्तर के अलावा कोई अन्तर नहीं है. जबकि हिन्दी में पहले(वाक्य
6) वाक्य का मात्र एक ही अर्थ निकलता है और दूसरे(वाक्य 7) वाक्य में
दो अर्थ(वाक्य 7हिi और वाक्य 7हिii) निकल सकते हैं. लेकिन वाक्य 7 सुनने
पर जो पहला अर्थ समझ में आता है वह 7हिi ही है. जो बात यहाँ उभर कर आती है
वह यह कि अंग्रेज़ी में 'a' के स्थान पर 'the' कर देने से 'व्यवस्था करना'
'व्यवस्थित करना' बन रहा है. अंग्रेज़ी का 'the' निश्चयात्मक प्रयोग है और
'a' अनिश्चयात्मक.

हिन्दी में 'व्यवस्था करना' और 'व्यवस्थित करना' में क्या सम्बन्ध है ?

'व्यवस्था' उसकी की जाती है जो अभी नहीं है. और 'व्यवस्थित' वह किया जाता
है जो है तो, पर बिखरा हुआ. यानि एक तरह से 'व्यवस्थित' कोई निश्चित वस्तु
ही की जाती है.

एक तरह से 'व्यवस्था करना' और 'व्यवस्थित करना' में अन्तर 'जाने-पहचाने' 
और 'अनजाने'  का है.
	
इस बात को ध्यान में रखकर ऊपर दिये वाक्यों में अन्तर्निहित सूत्र देखें :

'आयोजित करना' में क्या होता है? जब हम किसी चीज़ को आयोजित करते हैं
तो हम क्या करते हैं? आयोजन के लिये जो कुछ भी चाहिये हम उसकी 'व्यवस्था
करते' हैं यानि 'आयोजन करने' में 'व्यवस्था करने' का भाव भी है.

अगला अर्थ 'व्यवस्था करना' है. 'व्यवस्था करने' यानि 'वह सबकुछ करना 
जिससे कोई काम हो सके'.   

अगला अर्थ है 'व्यवस्थित करना'. इससे 'यदि कुछ बिखरा हुआ है तो
उसे ठीक करना' का भाव आता है.

'तय करना' में आप 'कुछ करने का निश्चय करते' हैं. ऊपर दिये उदाहरण 
(वाक्य 4) में 'तय करने' का अर्थ है 'उनके माता-पिता ने यह व्यवस्था की कि 
उनकी शादी हो'. शादी करने के लिये जो कुछ भी करना होता है उनके माता-पिता 
ने वह किया. क्योंकि उसका पहला चरण यह 'तय करना' होता है कि 'शादी हो'
अतः वाक्य 4 में 'तय करना' का प्रयोग है. इस वाक्य में निहित अर्थ यह है कि
'उनकी शादी हो सके इसकी व्यवस्था उनके माता-पिता ने की'.

वाक्य 5 में 'arrange' का अर्थ 'ढालना' आ रहा है. यहाँ 'ढालने' का अर्थ है
'लोकधुनों को ऐसा बनाना कि वह वअयलन पर बजाई जा सकें' यानि 'उन्हें इस
प्रकार से व्यवस्थित करना कि वे वायलन पर बजायी जा सकें'

पाँच अर्थों को गहराई से देखने पर हम पाते हैं कि 'arrange' शब्द के 
विभिन्न अर्थों को हम दो अर्थों में समेट सकते हैं.

अन्तर्निहित सूत्र ;

व्यवस्था करना --->कुछ करने का निश्चय करना (तय करना)---> 
जो किया जाना है उसका आयोजन करना ---> व्यवस्थित करना

सूत्र : व्यवस्था~करना-व्यवस्थित~करना
<A HREF="example-appear.htm">PREVIOUS</A>	<A HREF="SabxasUtra.htm">HEAD</A>	<A HREF="example-assume.htm">NEXT</A>	<A HREF="other-examples.htm">EXAMPLES</A></PRE>
</HTML>
